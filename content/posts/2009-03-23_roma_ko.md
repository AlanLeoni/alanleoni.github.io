---
title: "Roma ko"
date: 2009-03-23
tag: [libri]
---
 Dopo le narrazioni su Milano in "[Costretti a sanguinare](https://leo.noblogs.org/post/2009/03/18/libri-costretti-a-sanguinare)", la protagonista dell’ultimo libro che ho letto è Roma, raccontata in un romanzo d’amore, droga e odio di classe.

Il libro si apre con una vicenda urbana contemporanea, la rivolta contro il sindaco V. che vuole sgomberare i seimila abitanti di Corviale, che ha subito danni strutturali, in una tendopoli di Cinecittà. La rabbia degli sfollati sfocia nell’occupazione e nell’esproprio proletario dei prodotti più disparati di un grande magazzino seguita dalla successiva reazione delle forze dell’ordine.

In questo contesto si riincontrano il Duka, militante romano di lunga data e Gerardo giornalista free lance ex-compagno e pusher di coca.
Gerardo, alla ricerca di stimoli per i suoi articoli decide di registrare il Duka in una sorta di intervista narrativa. Le storie del Duka coprono vicende lontane, disparate, eppure risonanti – la nascita del tifo organizzato nella curva romanista, i primi rave party a Ibiza, il punk e la new wave, il Chiapas pre-insurrezione, Amsterdam, i Paesi Baschi, i primi centri sociali fino ad arrivare al G8 di Genova.
Un libro con un inizio ed una fine che ti spiazzano, ma paradossalmente la parte che mi è piaciuta di più è proprio quella centrale, dove il Duka, vera e propria memoria storica del movimento, racconta la street life romana.

Ho trovato parecchie analogie tra "Costretti a sanguinare" e "[Roma K.O.](http://www.agenziax.it/?pid=22&sid=30)".
Anche se ambientati in città diverse e quindi in differenti contesti, le dinamiche narrate hanno evidenti legami e gli intrecci tra vari personaggi non si contano.

Un viaggio disincantato, ironico e a tratti amaro, nella cultura underground capitolina, che vale certamente fare.

## Link
* [Leggi](https://opinionista.noblogs.org/post/2008/08/06/roma-ko) la recensione di opinionista
* [Guarda](http://anonym.to/http://www.youtube.com/watch?v=8Fd_wLfXzS0) il booktrailer
