---
title: "Milano a brandelli"
date: 2009-04-12
tags: [libri]
---
Ho appena terminato di leggere il primo libro di Andrea Ferrari, giovane scrittore milanese.
Si tratta di un bellissimo noir ambientato nella metropoli lombarda il cui personaggio principale si chiama Andrea Brandelli, da cui il gioco di parole nel titolo del libro: "[Milano A. Brandelli](http://www.eclissieditrice.com/node/10)".

Andrea Brandelli, è un detective privato anomalo per chi è abituato a leggere le avventure di Montale nei libri di [Izzo](http://it.wikipedia.org/wiki/Jean-Claude_Izzo), oppure dell’Alligatore nei libri di [Carlotto](http://www.massimocarlotto.it/): non fuma, non beve, preferisce il giorno alla notte ed è laureato. L’unica cosa che accomuna Brandelli agli altri due personaggi riguarda i rapporti sentimentali problematici, che però nel caso del detective milanesi sembrano avere un epilogo promettente.
Come detto il personaggio principale del libro è Brandelli, ma la vera protagonista non poteva essere che Milano con la quale il detective ha un rapporto al limite del morboso. La ama e non riesce a tradirla facendo a meno di lei. Una città protettiva e umida, con il suo inconfondibile grigio così accogliente e così uniforme", che Brandelli attraversando le sue vie e i suoi quartieri la vive e al contempo la fa vivere.

Nel libro oltre al territorio su cui si snoda la trama c’è un altro aspetto che mi ha colpito e trovo particolarmente interessante. Riguarda il rapporto che Brandelli ha con il suo lavoro, ma che sono sicuro potrebbe essere estesa a moltissime altre categorie. Questa condizione mi sembra ben rappresentata dall’ultimo paragrafo del libro:
"Pensava sempre che la gente andando da lui finisse in un certo senso di vivere. Stavolta, aveva davvero contribuito ala fine di una vita.
Da domani sarebbe toccato alla signora Buonocore.
Vaffanculo Brandelli."


* Guarda la [videointervista](http://anonym.to/http://www.youtube.com/watch?v=Axz1F6O-5Y0&eurl=http%3A%2F%2Fmilano.blogosfere.it%2F2007%2F07%2Fmilano-a-brandelli-videointervista-allesordiente-noirista-milanese.html&feature=player_embedded) ad Andrea Ferrari
