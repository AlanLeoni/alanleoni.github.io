---
title: "Zodiac. Un giallo ecoterrorista"
date: 2009-03-11
draft: false
---
In questi giorni ho letto [Zodiac](http://www.shake.it/index.php?id=51&productID=72) di [Neal Stephenson](http://www.shake.it/index.php?id=46&author_id=46), un giallo che ha come protagonista Sangamon Taylor, un ecologista che assieme ad altri attivisti compie azioni dimostrative e veri e propri sabotaggi contro le aziende inquinanti (i veri ecoterroristi…).
La storia è ambientata principalmente nella baia di Boston dove S.T. si aggira con il suo zodiac (quei gommoni con il motore fuoribordo) cercando di scoprire i responsabili e le cause della presenza di una sostanza super tossica nel mare.

È la prima volta che leggo un libro di Stephenson. Su wikipedia viene [definito](http://it.wikipedia.org/wiki/Neal_Stephenson) "un autore di fantascienza". Questo libro di fantascientifico ha ben poco e la storia narrata purtroppo rispecchia una triste realtà.

La lettura è stata abbastanza gradevole anche se onestamente la descrizione del protagonista e di alcuni altri personaggi in certi passaggi mi è sembrata un po’ caricaturata. Inoltre ho sempre fatto un po’ di fatica a leggere i libri della [Shake](http://www.shake.it/) (fino ad ora: [L’occhio nella piramide](http://www.shake.it/index.php?id=23&productID=4), [Cyberpunk](http://www.shake.it/index.php?id=176) e questo). Le pagine mi sembrano troppo dense a causa del font e del carattere utilizzato. Ma questo probabilmente è un problema mio…:)

Di Stephenson prossimamente leggerò sicuramente [Snow Crash](http://it.wikipedia.org/wiki/Snow_Crash) la cui trama, da quello che ho potuto leggere, mi intriga molto.
