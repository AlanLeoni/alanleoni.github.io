---
title: "Perché le storie non sono mai semplicemente bianche e nere"
date: 2011-04-28
tags: [libri]
---
Dopo aver letto [Inside Wikileaks](http://www.anobii.com/books/Inside_WikiLeaks/9788831709231/014a5d177eaff753df/), [Hacker il richiamo della libertà](http://www.anobii.com/books/Hacker/9788831709255/01ccd37bd75f5cb06c/) e [Codice libero](http://www.anobii.com/books/Codice_libero/9788850321087/01d11b5f69ab0dfe9d/); tre libri riguardanti il connubio tra nuove tecnologie, software libero e libertà di informazione, sono ritornato ai noir. La scelta è caduta sullo scrittore e traduttore cinese Xiaolong, di cui ho già letto [Visto per Shanghai](http://www.anobii.com/books/Visto_per_Shangai/9788831783040/010161d5441527adb1/), e sul suo ultimo libro edito da Marsilio: [Di seta e di sangue](http://www.anobii.com/books/Di_seta_e_di_sangue/9788831708548/010dd9a08de4d9e78a/).

In questa nuova saga Chen, ispettore capo della polizia di Shanghai, è alle prese con un serial killer incline ai simbolismi. Il mesterioso assassino riveste infatti le sue vittime (tutte ragazze intrattenitrici all’interno di locali) con un qipao (elegante abito della tradizione mandarina), le lascia scalze, senza biancheria intima e le abbandona in strada a distanza di una settimana l’una dall’altra.
Una situazione imbarazzante per la polizia di Shanghai e per il Partito. Shanghai non si è infatti mai trovata davanti a casi di delitti commessi da un omicida seriale: quelle “sono cose che accadono solo in un paese decadente e capitalista come l’America”. Le indagini, suo malgrado, sono affidate a Chen Cao, poliziotto che ha studiato letteratura inglese all’università ed è finito a fare il poliziotto “perché la scelta personale di un lavoro non era possibile nella Cina in cui è cresciuto”.

Nel corso della sua indagine l’ispettore capo Chen tratteggia i cambiamenti avvenuti nella società cinese scovando il movente del killer proprio nel recente passato dell’era Post-mao. Un bel romanzo, pieno di citazioni e proverbi, che serve a scavare nei meccanismi politici e nella società della Cina moderna in preda alla corruzione endemica e ad affrontare la questione bruciante delle ferite lasciate aperte dalla Rivoluzione culturale.
